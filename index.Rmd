--- 
title: "Od Excelu k R"
description: Rychlokurz R pro začátečníky, kteří zatím používali Excel nebo Google Sheets.
author: "Marek Prokop"
date: "`r format(Sys.Date(), '%x')`"
site: bookdown::bookdown_site
documentclass: book
# url: your book url like https://bookdown.org/yihui/bookdown
# cover-image: path to the social sharing image like images/cover.jpg
link-citations: yes
github-repo: MarekProkop/excel-r
---

# O knize {-}

Tuto knihu či spíše sérii článků a návodů jsem napsal především pro své klienty, které učím využívat R v marketingu. Pokud k nim patříte, mám radost, že jste knížku otevřeli a chcete se pustit do studia. Až spolu budeme analyzovat klíčová slova, výsledky SEO nebo chování vašich zákazníků, využijete vše, co se zde naučíte.

Ale třeba mými klienty nejste. Nevadí. Když už jsem knihu napsal, byla by škoda, kdyby nesloužila i vám. Základy, které zde vykládám, se vám budou hodit skoro v každém oboru, na který se R chystáte aplikovat.

Ukážu vám věci, které asi běžně děláte v Excelu a v R jdou udělat hodně podobně. A naučím vás i věci, které taky děláte v Excelu, ale v R jdou udělat o dost lépe. Už tím na tom vyděláte, pokud se do toho se mnou pustíte. A někdy později, až budete mít základy v malíčku, vám třeba ukážu i to, co dělám v R jako markeťák a Excel by mi na to rozhodně nestačil.

## Čeho chci spolu s vámi dosáhnout {-}

Mám jednoduchý cíl: předpokládám, že umíte docela slušně Excel nebo jiný spreadsheet, třeba Google Sheets. Nepředpokládám, že umíte cokoli jiného, např. programovat. Z toho jsem při psaní vycházel a snažím se toho důsledně držet. Výklad by tedy měl být srozumitelný i neajťákům a programátoři nebo kodéři se u něj mohou nudit.

Na druhou stranu od váš čekám zvídavost a chuť se učit. Nedělejte jen to, co vám řeknu. Experimentujte, dohledávejte si další informace na webu, studujte R z více zdrojů součaně. Na důležité zdroje vás budu průběžně odkazovat.

Na kapitoly pohlížejte jako na navazující lekce. Procházejte je jednu za druhou a ihned si zkoušejte všechny příklady.

## Zpětná vazba {-}

Budu moc rád, když mě upozorníte na chyby a nedostatky. Něco vám nefunguje, nebo jste něco nepochopili a šlo by to vysvětlit lépe? Napište mi prosím. Ideálně jako [issue na Githubu](https://github.com/MarekProkop/excel-r/issues), nebo e-mailem na [mprokop@prokopsw.cz](mailto:mprokop@prokopsw.cz). Děkuju!

## O autorovi {-}

Aby nedošlo k mýlce, nejsem expert na R. Začal jsem se ho učit asi před pěti lety a pořád ho moc neumím. Tím spíš mám ale ještě v hlavě, co mi v začátcích nejvíc chybělo a co jsem se učil z pohledu praxe zbytečně brzo.

Ať se vám studium daří!

Marek Prokop, Praha, březen 2022
